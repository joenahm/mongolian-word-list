第1课　Нэгдүгээр Хичээл

1.2 Унших сэдэв

БЯЛУУ

Би өдрийхөө талхыг авахаар мнхлгт ирэхэд талх арай гарч амжаагүй байв. Талхчин: "та жаахан хүлээж байхгүй юү, талх 2-3 минутын дараа гарна" гэв. 

Намайг хүлээж байх зуур нэгэн настайвтар, энгэртээ одон медаль зүүсэн, бага зэрэг доголон эр орж ирээд талхчинтай мэндлэн тороо өглөө. Талхчин түүнд өчигдрийнх болов уу гэмээр хатсан талх хоёрыг гаргаж ирээд торонд нь хийж өгөв. Би талхчингаас яагаад шинийг өгөөгүйг асуухад талхчин: 

"Өөрөө хүсдэг юмаа, их ядуу болохоороо надаас тал үнээр нь авдаг юм" гэлээ. 

Би " Энэ хэн юм бэ? " гэж асуухад талхчин: 

"Ахмад дайчин, хүү бэр хоёроо автоташины ослоор алдчихаад хоёр нялх ихрийг нь харж хоцорсон. Тэгээд эднийгээ багахан цалингаараа өдий хүртэл тэтгэж яваа хүн дээ" гэв. Түүний яриаг сонсоод надад өрөвдөх сэтгэл төрж бага ч гэсэн тус болох юмсан гэж бодов. Тэгээд, "Зөрүүг нь би төлчихье, нэг ч гэсэн удаа шинэхэн талх идэг" гэхэд талхчин зөвшөөрөн толгой дохиод талхыг шинээр сольж өгөөд, "Ах гуай та ч азтай хүн юм аа. Өнөөдөр таны ихрүүд шив шинэхэн бялуу шиг талх идэх болно" гэв. Өвгөн баярлан талхаа зуурая "Бурхан чамайг ивээг хүү минь, өнөөдөр тэдний төрсөн өдөр болохыг та яаж мэдээ вэ?" гэв. 



第2课　Хоёрдугаар Хичээл

2.2 Унших сэдэв

Эхийн санаа үрд

Үрийн санаа ууланд

ӨВӨӨ ХУУЧИЛСАН НЬ

- Өвөө өө! Энэ том хадан уулыг яйгаад Эмгэн цохио гэж нэрлэсэн юм болоо? 

- Энэ цохиог уг нь Сонгинот цохио гэдэг байж. Дээр цагт манай нутагт ганц хүүтэй Тамжид хэмээх эмгэн байлаа. Хэдэн малынхаа буянд хоол унд, өмсөх зүүхтэй амьдарч байтал хүү нь эрийн цээнд хүрч жин тээхээр явжээ. Түүнээс хойш олон жил өнгөрсөн боловч хайртай ганц үрээс нь сураг чимээ ч дуулдсангүй. 

Сүүлдээ эмгэн бүр цөхөрч, айл саахалтынхан сэтгэлийг нь засахаар ороход "Би ч ийм үйлтэй амьтай байж" гээд уйлж суудаг болжээ. Тамжид гуай нэг өглөө цайныхаа дээжийг өргөчихөөд гэртээ ортол хүү нь одоохон хүрээд ирэх юм шиг санагдаад байна гэнэ. Тэгээд хүү минь өнөөдөр л ирэх нь дээ, бие ч нэг л хөнгөн байх шив. Сонгинотод гарч хэдэн сонгино түүдэг хэрэг. Хүүгээ гарын буузаар дайлна гэсээр уул өөд мацжээ. Налуу талаас нь мацсаар арай цохионы оройд гартал уяан дээр нь хүн бууж харагдав. 

Хэлээгүй юү зөнөг золиг, хүү маань намайг байхгүй байна гээд буцчих вий гээд ухасхийтэл хөл алдаж, хадан цохионы эгц уруу нисчихсэн юм гэдэг хөөрхий. Даанч харамсмаар юм. 

- Ирсэн хүн хүү нь мөн үү? 

- Үгүй, тэр манай нутгийн нэг жинчин эр байсан гэдэг. 

- Харин хүү нь тэр хүнээр ээждээ, 

- Намайг тэвчээртэй хүлээж бай. Би өдрөөс өдөрт улам баяжиж байна. Хагартлаа хөрөнгөжиж аваад очно гэж хэлүүлсэн юм гэнэ билээ. 

Үеийн үед, үрийн үрд энэ гашуун түүхийг хэн ч бүү мартаг, хэн ч бүү давтаг гэж өвөө нь чамд ярьж байгаа юм. 



第3课　Гуравдугаар Хичээл

3.2 Унших сэдэв

ИРГЭЛ

Итгэн бол хүн чанарын нэг шалгуур, ёс суртахууны нэн чухал хэмжүүр. Итгэл бол аутаа их хүч. Хайр сэтгэн, гэр бүл итгэл дээр оршин тогтнож батжин бэхжинэ. Хиргүй тунгалаг итгэлтэй гэр бүл хэврэг эмзэг байдаггүй. Хүмүүний харилцаа, үерхэл нөхөрлөл мөн л итгэл дээр суурилна. Хүн хүндээ хэдийчинээ гүн итгэлтэй байна, үерхэл нөхөрлөл төдийчинээ бат бэх. Бие биедээ итгэнэ гэдэг хүн ёсны хамгийн ариун нандин бат холбоос билээ. Итгэл нь үл үзэгдэх мөртлөө үл тасрах сэтгэлийн учгаар хүмүүсийг гагнан холбож өгдөг юм. Итгэж болох нөхөр энэ хорвоогийн бүхнээс үнэт эрдэнэс лүгээ ховор эрхэм хүн. 

Хүүхэд залуус та нарт юуны урьд өөртөө итгэлтэй бай. Санаандаа багтаасан бардам итгэлтэй хүн санасан зорьсондоо батгай хүрнэ. Итгэл үгүй бол амжилт үгүй. Итгэл дутуу бол амжилт мөн дутуу. Чадна гэсэн гүн итгэлтэй хүнд цаана нь гарах чадал эрч хуран хуримтлагдаж байдаг юм. Хүч чадвартаа итгэ. Өөрийгөө аль ч цагт дутуу дулимаг бүү үнэл. Би заавал чадна гэсэн итгэлийн дөлөө бадраан байж давшгүйг давж, гэтэлшгүйг гэтэлж, төсөөлшгүйг бүтээж, шинийг нээж, шилдгийг туурвина. Чамд заяасан төрөлх ухаан, төгс чадвар, дотоод эрчим хүч яндашгүй дундаршгүй болохоор бүрэн итгэлтэйгээр зориглон бүтээлч хичээлтэйгээр зүтгэвээс холын хол, хүрч чадахгүй мэт төсөөлөгдөж байсан оргилдоо мацан гарч магад дөнгөнө. 



第4课　Дөрөвдүгээр Хичээл

4.2 Унших сэдэв

Дунд сургуулийн хэг багш сурагчдаасаа нэгэн туршилтанд оролцохыг хүсч байгаа эсэхийг нь асуулаа. Мэдээж энэ нь амьдралын гэсэн тодотголтой байсан учраас, тэд ч дуртай нь аргагүй зөвшөөрөв. Тэгтэл багш нь хүүхдүүд, багшийнхаа чухам яах гээд байгааг ойлгоогүй ч маргааш нь хүүхэд тус бүрийн ширээн дээр нь төмс, гялгар уутнууд бэлэн болсон байв. Багш анги руугаа ороод, сурагчиддаа: 

"За одоо та нар өнөөдрийг хүртэл ядаж байсан юм уу, дургүй хүмүүсийнхээ нэрийг, нэг нэг төмсөн дээр бичээд, тор луугаа хий" гэж хэлэв. Ийн хэлээд удаа ч үгүй байхад зарим хүүхдийн торонд хэдхэн төмс орсон байхад заримынх нь бүр дүүрэн болсон харагдана. Ингээд бүх хүүхдүүд торондоо төмсөө хийж дууссаных нь дараа, багш нь: 

"Одоо та нар төмстэй тороо, хаа явсан газраа авч яв. Унтахдаа орныхоо хажууд тавь, автобусанд суухдаа тэр ч байтугай хичээлд ирэхдээ хүртэл авч яваарай" гэж хэлэж. 

Энэ өдрөөс хойш долоо хоног өнгөрөв. Ингээд тогтсон хугацаа болж, багшийг ангид ороход "Багшаа ийм хүнд ачааг үргэлж барьж явах надад хэцүү байна, багшаа төмснүүд ялзарч эхэлсэн, би залхаж ядарч байна" гэх зэрэг үргэлжилсэн их гомдол тавьжээ. 

Гэтэл багш нь инээмсэглэн "Аливаа хүнийг уучлахгүй байх нь тэднийг биш өөрийгөө шийтгэж байдаг юм гэдгийг, та нар ойлгосон гэж бодож байна. Ингэснээрээ бид өөртөө л хүнд ачаа үүрдэг. Ер нь эцэст нь хэлэхэд бусдыг уучилна гэдэг бол, чиний, өөрөө өөртөө хийж байгаа сайн зүйл юм" гэж хэллээ. 



第5课　Тавдугаар Хичээл

5.2 Унших сэдэв

ЛУУВАН, ӨНДӨГ, КОФЕ

Аав охин хоёр ярилцаж байлаа. Охин, амьдрал нь бэрхшээлээр дүүрэн байгааг, өөрт нь их хүнд хэцүү юм их тулгардгийг, ийм их асуудлыт хэрхэн даван туулахаа мэдэхгүй байгаагаа аавдаа ярьжээ. 

Үүнийг сонссон аав нь "Аав нь чамд нэг юм үзүүлье!" гээд охиныг дагуулан гал зуухныхаа өрөөнд оржээ. Охины аав алдартай тогооч хүн байлаа. Зуухан дээр ижил хэмжээний устай гурван сав тавьжээ. Эхний савтай усанд лууван, дараагийн савтай усанд нэг өндөг, сүүлийн савтай усанд бүхэл кофе хийж ижил гал дээр буцалгажээ. Бүгдийг нь 20 минут буцалгаад гаргав. Дараа нь ширээн дээр хоёр таваг, нэг аяга авчирч тавиад тавагнуудад өндөг лууванг, аяганд кофег хийв. 

- За охин минь эд нар юу  вэ? 

- Лууван, өндөг, кофе. 

- Тэгвал ямархуу болцтой байгааг нь хэл дээ. 

Охин минь, бугдийг нь ижил хэмжээтэй усанд, ижилхэн гал дээр, адил хугацаанд чанахад бүгд өөр өөр болсон байна. Лууван эхэндээ хатуу байсан ч буцалгасны дараа хэтэрхий зөөлөрсөн. Өндөг шингэн байсан ч буцалгасны дараа хэтэрхий хатуурсан. Харин нэг атга гашуун кофе бүр сайхан амттай болж буцалж байхдаа ч сайхан үнэртэж байсан. Охин минь, чи эдгээрийн аль нь вэ? Бэрхшээлтэй тулгарахаараа яадаг вэ? Лууван уу, өндөг үү, кофе юу? 



第6课　Зургадугаар Хичээл

6.2 Унших сэдэв

Тэр жил хатагтай Ричель 5-р анги дааж авчээ. Тэдний ангид Девид гэдэг нэг хүү байжээ. Тэр хүү байнга хиртэй хувцастай, үс нь арзайж сэгсийсэн, ангийнхантайгаа нэг их нийлдэггүй болохыг багш нь ажиглажээ. 

Хатагтай Ричель Девидийн хувийн хэргийг нь уншиж эхлээд маш их гайхжээ. Учир нь нэгдүгээр ангийн багш нь "Девид маш ухаантай, сэргэлэн цовоо, гэрийн даалгавраа тогтмол хийдэг, найз нөхөдтэйгээ эвтэй найртай" гэжээ. 

Харин цааш нь хоёрдугаар ангийн багш нь "Маш сайн сурагч. Гэвч ээж нь хүнд өвчин туссан учир хэцүү байгаа бололтой. Ар гэрийн амьдрал нь хүнд байж магадгүй" гэсэн байв. 

Гуравдугаар ангийн багш нь "Ээжийнх нь үхэл түүнд хүнд туссан. Аав нь нэг их анхаарал халамж тавьдаггүй. Ямар нэг арга хэмжээ яаралтай авахгүй бол ар гэрийнх нь хэцүү уур амьсгал түүнд нөлөөлнө" гэж бичсэн байлаа. 

Харин дөрөвдүгээр ангийн багш нь "Девид бүрэг, хичээлдээ сонирхолгүй, ямар ч найз нөхөлгүй. Заримдаа хичээл дээр унтдаг" гэж бичив. 

Хатагтай Ричель Девидийг ямар хүүхэд байсныг нь мэджээ. Удалгүй багш нарын баярын өдөр сурагчид нь хатагтай Ричельд өнгө өнгийн туузаар чимсэн цаасанд боосон бэлэг бэлэглэхэд тэрээр ихэд санаа зовжээ. Учир нь Девид түүнд бор цаасанд боосон, зарим шигтгээ нь унасан, хиймэл шигтгээтэй бугуйвч, нилээд дундарсан үнэртэй ус бэлэглэв. Девидийн энэ бэлгийг харсан хүүхдүүд инээлдэн шоолоход багш, бугуйвч өөрт нь маш их таалагдсаныг хэлж үнэртэй уснаас нь хэд хэд шүршихэд хүүхдүүд инээлдэхээ больжээ. 

Тэр өдөр Девид багшдаа "Хатагтай Ричель, та яг миний ээж шиг үнэртэй байна" гэж хэлжээ. Хичээл тарсны дараа хатагтай Ричель хэсэг уйлав. Тэр өдрөөс эхлэн Девидэд анхаарал тавьж эхлэв. Анхаарах тусам Девид улам бүр сэргэж яг л урьдынх шигээ хамгийн шилдэг сурагч болжээ. 

Жилийн эцсээр хатагтай Ричелийн гэрийн үүдэнд Девид нэгэн зурвас хавчуулсан байлаа. Зурваст "Та бол энэ дэлхий дээрх хамгийн сайн багш" гэсэн байлаа. Девид дунд, дээд сургуулна амжилттай төгсөөд ажилдаа орсноос хойш ч үргэлж хатагтай Ричельд захидал бичсээр байлаа. 

Дахиад хэдэн жилийн дараа илгээсэн нэг захидалдаа Девид нэг сайн бүсгүйтэй танилцсанаа бичиж, аав нь хэдэн жилийн өмнө өөд болсон тул хатагтай Ричелийг хүргэний талыг төлөөлж өгөхийг хүсээд мөн л та бол энэ дэлхийн хамгийн сайн багш гэжээ. Гэхдээ энэ удаа захидлын доор гарын үсэг зурахдаа хүний их эмч Девид гэж бичсэн байв. Хатагтай Ричель хүүгийн хуриманд очихдоо олон жилийн өмнө түүний бэлэглэж байсан бугуйвчийг зүүж, үнэртэй уснаас нь түрхэхээ мартсангүй. 

Хайртай багшийгаа харсан Девид тосон угтаж, хайрлан тэврэхдээ чихэнд нь "Надад итгэж өөрөө өөртөө итгэж итгэлтэй болгосонд тань чин зүрхнээсээ баярладаг шүү, багш аа" гэж шивнэжээ. Хатагтай Ричель хайр, нулимс дүүрэн нүдээр Девидэд "Үгүй дээ, хүү минь! Чи буруу ярьж байна. Чамтай тааралдахаасаа өмнө би багш гэдгээ мэдэрдэггүй байжээ" гэв. 



第7课　Долдугаар Хичээл

7.2 Унших сэдэв

Миний ээж ганцхан нүдтэй. Тийм учраас би ээжийгээ үзэн яддаг. Ээж маань сургуулийн гуанзанд ажиллаж гэр бүлдээ тус болдог байлаа. Намайг дунд сургуульд байхад ээж маань над дээр хүрч ирээд "Миний хүү өлсч байна уу" гэж асуусан. Энэ үгэнд нь би уурлаагүй ч ээжийн муухай царай намайг үнэхээр бачимдуулсан. Асуултанд нь хариулаагүй гүйгээд явчихсан. 

Маргааш нь манай нөгөө ангийн хүүхэд "Еэ, чиний ээж өрөөсөн нүдтэй юм байна лээ" гэж ангиар дүүрэн хашгирахад нь өөрийгөө үнэхээр үзэн ядаж билээ. "Яагаад заавал би" гэж хэмээн бодсоор гэр дүүгээ зүглэхдээ ээжийгээ бүүр ч илүү үзэн ядав. Гэртээ орж ирээд л шууд "Та яагаад зүгээр үхээд өгч болдоггүй юм бэ?" гэж асуув. Ээж юу ч хариулсангүй. Би энэ үгнийхээ хариултыг авах гэж хэсэг түүнийг харж зогслоо. Учир нь уур хилэнгээр шатаж байсан болохоор ээжийгээ ямар хүнд хэцүү байдалд оруулж байгаа тухай огтхон ч бодоогүй. 

Энэ цагаас хойш би ээжийгээ ярихаа больж, зөвхөн маш шаргуу суралцаж эхэлсэн. Амжилттай суралцсан болохоор гайгүй сайн мэргэжил эзэмшиж гэр бүлтэй ч боллоо. Өөр хотод байшин худалдан авч хүүхэдтэй ч болов. Миний аз жаргалтай амьдралын маань утга учир эхнэр хүүхэд минь болсон байлаа. Харин ээж маань ач хүүхдүүдээ ганц ч удаа харж байгаагүйн дээр сүүлийн хэдэн жил намайг ч олж хараагүй билээ. Гэтэл нэгэн өдөр ээж маань над дээр зочилж ирэв. Ээж хаалганы дэргэд зогсчихсон, хүүхдүүд ээжийг хараад инээлдэн зогсоно. Би урилгагүй зочноос төвөгшөөж, бас уурсан "Та яах гэж ирсэн юм бэ? Яагаад хүүхдүүдийг минь айлгаад байгаа юм бэ? Бушуухан эндээс явж үз" хэмээн хашгирах шахуу хөөлөө. Ингэж хэлүүлчихээд ээж "Уучлаарай, би айл андуурсан бололтой, намайг уучлаарай" хэмээн эргэн алхахдаа өрөөсөн нүдэндээ нулимс мэлтэгнүүлж байсан. Ээж сүүлийн хэдэн жил өтөлж хөгширчээ. Өрөөсөн нүдтэйн дээр нуруу нь бас бөгтийчихсөн. 

Үүнээс хойш хэдэн жилийн дараа дунд сургуулийн уулзалт болж, би төрсөн хотдоо очлоо. Уулзалтын дараа сониуч зан хөдөлж хуучин муу гэртээ очив. Хөрш маань ээжийг нас барсан гэж надад дуулгасан. Би үүнийг сонсоод ганц ч дусал нулимс унагаагүй. Харин ээжийн надад бичсэн захидлыг хөршөөс авч уншихдаа байж боломгүй алдаа хийснээ ухаарсан. 

"Хайрт хүү минь. Би чамайгаа бодоогүй өдөр зүүдлээгүй шөнө гэж байгаагүй. Гэрт чинь очиж хүүхдүүдийг чинь айлгасандаа их харамсаж байна. Олон жилийн дараа хүүтээ харахад сайхан байсан ч харамсалтай нь өрөөсөн ганц нүдний минь хараа их муудсан болохоор чамайгаа хэрхэн өөрчлөгдсөнийг харж чадаагүй…

Хүү минь, чи жижигхэн байхдаа осолдож өрөөсөн нүдээ алдсан. Ээж нь хүүгээ өрөөсөн нүдтэйгээр энэ орчлонг туулахыт тэвчиж чадаагүй учраас өөрийнхөө нүдийг өгсөн юм. Хайрт хүү минь ч хорвоо ертөнцийг ээжийнхээ нүдээр харж, ээж нь хүүдээ ямар хайртай байсныг санаж яваарай. Чиний ээж" гэсэн байлаа. 

Энэ захидлыг уншаад би хэзээ ч уйлж байгаагүйгээрээ уйлсан. Энэ нулимс ээжийн минь надад гомдсон гомдлын нулимс байсан гэдэгт би итгэдэг. 



第8课　Наймдугаар Хичээл

8.2 Унших сэдэв

СЭТГЭЛИЙН НҮД

Эмнэлгийн нэгэн тасагт гурван өвчтөнийг хэвтүүлжээ. Хамгийн эхэнд ирснийг нь цонхны дэргэд, дараагийнхыт нь өрөөний голд, хамгийн сүүлчийнхийг халганы хажуугийн орон дээр хэвтүүлэв. Захын хоёр нь хүнд өрчний улмаас өдөржин чимээгүй хэвтэж харин дундах нь бусдын адил босож чалдагүй ч алиа хошин яриатай, өөдрөг дэврүүн сэтгэлтэй нэгэн байв. Тэр элдвийг хүүрнэн, нөгөө хоёрыгоо хөгжөөж, өвчин зовлон шаналгаа нь бага ч атугай нимгэлэхэд өдөр хоног ч хурдан өнгөрнө. 

Ийнхүү сар улирал үргэлжилсээр өвөл эхлэв. Хүн бүрийн сэтгэл хөнгөн, уйтгарт автаж исгэрэх салхийг чагнан хэвтэцгээнэ. Гэтэл нэг шөнө үүр цайхын үед цонхны дэргэдэх өвчтөн нас баржээ. Өглөө нь түүнийг өрөөнөөс гаргаж, өвчтөнүүдийн байрыг солидоо дунд орны өвчтөнийг цонхны дэргэд, хаалганы хажуугийнхыг түүний байранд шилжүүлэв. Цонхны дэргэд очсон мөнөөх эр цонхоор харагдах бүхнийг дэргэдэх нөхөртөө ярьж өгнө. 

"Зөөлөн будрах, цасан ширхэгээр гоёсон сүрлэг модод зам даган ярайж, зул сарынхаа гоёлыг тайлж амжаагүй хүмүүс гудамжинд сүлжилдэнэ. Удалгүй нар улам хүчтэй ээж, цас хайлан газар дэлхий ногоон гоёлоо өмслөө. Тоглоомондоо улайрах багачуудын дуу цангинаж, шувууд жиргэхэд, яаран алхах олны явдал удааширч хаврын улирал налайна." 

Алиа эр энэ бүхнийг тоочин ярих бүр дүр зураг нь эмнэлгийн бяцхан өрөөнд амилж хүн бүрийн сэтгэл гэгэлзэнэ. 

Гэтэл сайхан бүхнийг өөрийн нүдээр харах гэсэн их хүсэл өрөөн дундах өвчтөнийг шаналгах болж, зөвхөн цонхон талын байр суларсан цагт л тэр хүсэл нь биелнэ гэж бодсоор байв. Ийнхүү атаархлын харцаар хажуу тийш ширтэн арга зам хайж эхэллээ. Аятайхан боломж хүлээж байсан тэрнийг удаан хүлээлгэхгүй гэх шиг нэг шөнө цонхон талын эрийн хууч хөдөлж бие нь муудав. Асрагч, сахиул байхгүй тул тэрээр шүүгээн дээрх эмийг өөрөө авч уудаг байсан бөгөөд энэ удаа ч мөн адил гараа явуултал хором тоолон хүлээж байсан атгаг санаатны гарт эм нь аль хэдийнээ орсон байлаа. Шалан дээр шилний хэлтэрхий тарж, бөнжигнөн тогтсон эмэн дуслууд нулимсан хэлхээ шиг цуварчээ. Өвчтөний аяархан ёолох дуу тасарч, өрөөнд нам гүм ноёлоход хөдөлгөөнгүй хөшсөн цонхигор царайн дээр үүрийн гэгээ туслаа. Нас барсан өвчтөнийг гаргахаар асрагчид ирж, үлдэгсдийн байрыг сольж, шинэ өвчтөн оруулав. Хүсэл нь биелсэн хар санаат эрийн яарсан сэтгэл тэсгэлгүй догдолж, цэнгэлийн сайхныг горьдон цонхны зүг эргэхэд хориод алхмын тэртээ тоосго давхарлан өрсөн хар хананаас өөр юу ч түүнд үзэгдсэнгүй. 



第9课　Есдүгээр Хичээл

9.2 Унших сэдэв

ИД ШИД

Бяцхан Селли, эцэг эх нь дүү Жоржийнх нь тухай ихэд чухалчлан ярьж байсан үед ердөө л 8 настай байлаа. Охины дүү нь эдгэшгүй өвчтэй байсан бөгөөд түүнийг аврахын тулд эцэг эх нь хийж чадах бүхий л зүйлийг хийжээ. Гэвч эцэст нь Жоржийг мэс заслын аргаар аврах ганц л арга байсан боловч эцэг эхийнх нь мөнгө хүрэлцэхгүй учир машид сэтгэл шаналж байлаа. 

Тэр үед эцэг эх нь арга барагдсан байдлаар "Хүүг маань зөвхөн ид шид л аварна" гэж ярихыг бяцхан Селли сонссон байлаа. Үүнийг сонссон даруй Селли өрөөндөө очиж шувууны хэлбэртэй мөнгө цуглуулдаг хайрцгаа нээн доторх мөнгийг нь тоолж эхэллээ. Бүр гурван ч удаа тоолж шалгав. Дараа нь тэр мөнгөө халаасандаа хийгээд шалавхан гэрээсээ гарч булангийн эмийн санд очив. Эмийн санчийн анхаарлыг татахын тулд тэвчээртэй нь аргагүй хүлээлээ. Эмийн санч орж гарсан хүмүүст эмийн тухай тайлбарлан ярьж охиныг анзаараагүй байсан боловч Селлигийн удаан хүлээж зогсож байгааг нь хараад түүнээс юу хүсэж байгааг нь асуув. Тэгээд "За, охин минь хурдан хэлээрэй, харж байгаа биз дээ би ноёнтонд анхаарлаа хандуулан үйлчлэх хэрэтэй байна хэмээн хажууд нь зогсож байгаа хээнцэр цэвэрхэн хувцасласан эрэгтэй рүү заав. Селли "Миний дүү" хэмээн хоолой нь зангиран хэсэг зогссоны дараа "Миний дүү хүнд өвчтэй байгаа, би нэг ид шид авмаар байна" гэж хэлэв. Эмийн санч Селли рүү гайхсан шинжтэй харж түүнийг сайн ойлгож чадаагүйгээ хэллээ. Хариуд нь охин "Юу л даа, аав маань түүнийг зөвхөн ид шид л аварч чадна гэж хэлсэн юм, ид шид ямар үнэтэй юм бэ? Ноёнтон" гэв. Үүнийг сонссон эмийн санч охиныт хайрлаж өрөвдсөн янзаар харж "Харамсалтай байна охин минь, манайх ид шид зардаггүй, би чамд тусалж чадахгүй нь дээ" гэж хэлэв. Селли тийм амархан итгэхийг хүссэнгүй. Эмийн санчийн нүд рүү харан "Надад худалдаж авах мөнгө байгаа, та зөвхөн ямар үнэтэйг нь хэлж өгөөч" гэв. Энэ үед Селли эмийн санч хоёрын хажууд хүлээн зогсож байсан нөгөө цэвэрхэн хээнцэр хувцасласан хүн Селли рүү харан "Бяцхан хатагтай минь дүүд чинь ямар ид шид хэрэгтэй юм бол лоо?" гэж асуув. Селли мэдэхгүй гэж хариулав. "Ганц мэдэж байгаа зүйл минь гэвэл, дүү минь их хүнд өвчтэй байгаа, хэрэв хагалгаанд орохгүй бол аврагдах боломжгүй гэж ээж хэлсэн. Аав ээж хоёрт маань хагалгаанд оруулах мөнгө байхгүй Харин аав маань түүнийг зөвхөн ид шид л аварч чадна гэж хэлэхийг сонсоод би мөнгөө аваад наашаа ирлээ" гэж хэлэв. Нөгөө цэвэрхэн сайхан хувцасласан хүн "Чамд хэр зэрэг мөнгө байгаа вэ?" гэж асуухад "Нэг доллар арван нэгэн цент" гэж Селли хариуллаа. "Дэлхий дээрх бүх минь л энэ". "Сайн байна, бяцхан дүүд чинь хэрэгтэй тэрхүү ид шидийг худалдаж авахад энэ мөнгө хангалттай" гэж нөгөө цэвэрхэн хувцасласан хүн хэллээ. Тэгээд нэг гартаа мөнгийг нь авч нөгөө гараараа Селлиг хөтлөн "Намайг гэр лүүгээ авч яваач" гэж гуйв. "Би бяцхан дүү болон аав ээжтэй чинь танилцмаар байна" гэв. 

Цэвэрхэн сайхан хувцасласан хүнийг Карлтон Армстронт гэдэг бөгөөд Жоржид хэрэгтэй хагалгааг хийдэг алдартай эмч байсан юм. Хагалгаа амжилттай болсон бөгөөд Селлигийн гэр бүлийнхэн үүний төлөө ямар ч мөнгө төлөөгүй юм. Бүгд баяр хөөртэй гэртээ хариад энэ болсон явдалд итгэж ядан байлаа. "Итгэж чадахгүй нь, энэ хагалгаа үнэхээр ид шид юм. Ямар үнэтэй болохыг нь үнэндээ сонирхож л байна" гэж ээж нь хэллээ. Селли чимээгүйхэн инээмсэглэж байлаа. Тэр энэхүү ид шид ямар үнэтэй болохыг сайн мэдэж байсан юм. Нэг доллар арван нэгэн цент…


第10课　Аравдугаар Хичээл

10.2 Унших сэдэв

ГЭР

Ж. Дашбонбог

Монголын өвөг дээдэс хээрээр гэр, хэцээр дэр хийж явсан өнө эртний үед юм гэнэ ээ. Хөх цэнхэр дээвэртэй, хөрсөн ногоо дэвсгэртэй орчлон дэлхий хэмээх оосор бүсгүй нэгэн их гэрт хүн амьтан цөмөөрөө л эвтэй сайхан амьдардаг байжээ. 

Тэгтэл юунаас болсныг бүү мэд, нэг л мэдэхэд хоорондоо муудалцан уралцаж хүчтэй нь хүчгүйгээ барьж идэхэд хүрэв гэнэ. Амьтад мөр мөрөө хөөн салж, зарим нь газар нүхлэн малтах хумстай, зарим нь усанд залах сэлүүртэй, зарим нь тэнгэрт нисэх хигүүртэй болж байхад эдгээр зүйл нь гагцхүү хүнд л байсангүй. Харин хүссэн бүхнээ хийж чадах ухаан гэгч түүнд заяажээ. 

Тэр цагт насан өндөр болтлоо ухаанаас ондоо өв хөрөнгө хураагаагүй өвгөн байж гэнэ. Нэгэн өдөр долоон хүүдээ: 

- Их гэрийг дуурайлгаад бага гэрийг барьж болно гэхэд хөвгүүд нь бодоод тойрны уулсыг дуурайлган бургасан хана хийв. 

Цасан шуургганд хаагддаг, цагийн сайханд нээгддэг өмнийн хадан хавцлаас санаа авч хаалга урлав. 

Чанх дээр голлосон үдийн харнаас тооно, тал тал тийш урссан алтан цацрагаас нь унь, уулын араас ургасан манан будангаас туурга, дээгүүр бүрхсэн зузаан үүлсээс дээвэр хийх санаа олжээ. Ханхайн түшилдсэн уул нуруудын ар өврөөр хурдан салхи эрчлэн эргэж байгаа даа гэж бодуутаа хялгас томж бүслүүр хийв ээ. 

Тэгээд долоон хүүтэйгээ ханаа дэлгэж, хаалгаа босгож, тооноо өргөж, униа өлгөж, туургаа барьж, дээврээ тавьж, бүслүүрээ татаад бөмбөрцөг дэлхийн хэлбэртэй бөмбөгөр цагаан гэртэй болов гэнэ. 

Нарны гэрлийг наашлуулж татдаг, салхины чигийг сарниулж хорьдог, хүүе гэвэл эвхээд ачдаг, бууя гэвэл дэлгээд барьдаг, ийм таатай гэр хийсэн өвгөн буурал эцгийнхээ ухаанд хөвгүүд нь биширч аятай тавтай аж төрөх болжээ. 



第11课　Арван Нэгдүгээр Хичээл

11.2 Унших сэдэв

МОРИН ХУУРЫН ДОМОГ

Зүүн хязгаар нутгийн адуучин хүү Намжил, цэргийн албанд мордож, баруун хязгаар нутгийг хамгаалан суужээ. Түүний уянгаг сайхан хоолойгоороо яруу эгшиглэнт дуу дуулахад тэр нутгийн морьтой хүн бууж сонсдог явган хүн сууж сонсдог байжээ. Олон түмэн ардууд сайхан эр Намжилыг гайхан биширч, магтан сайшаахдаа хөхөө шувууны дуутай ижилсүүлэн Хөхөө Намжил гэж нэрлэх болжээ. Хөхөө Намжил тэр газар олон жилээр албалан суухдаа нутгийн ноёны гүнжтэй (охинтой) дотно танилцан, янаглан амраглажээ. Хааны алба ч халаатай, эзний алба ч гэсэн ээлжтэй байдаг болохоор Хөхөө Намжилын цэргийн алба хаах хугацаа дуусаж, нутаг орондоо буцах болоход ноёны гүнж, хайрт хүн Намжилдаа нууц далавчтай нисдэг морь өгөөд энэ мориор газар товчлон, нисэн ирж уулзаж байгаарай гэж захижээ. Намжил нутагтаа буцаж ирээд хуучин хэвээрээ адуу малаа өсгөн, аав ээжээ асран суудаг байсан боловч шөнөдөө гэр орондоо байхгүй алга болоод байгааг нутгийн ноёны шивэгчин хүүхэн мэдээд түүнийг сэм ажиглан моринд нь ямар нэг нууц зүйл байна гэж хянасаар байжээ. 

Намжил нэг удаа шөнө явж янаг хүүхэнтэйгээ уулзаж, үүр шөнөөр буцаж ирээд, мориныхоо амьсгааг дарах гэж уяандаа уяад гэртээ орохдоо түүний нууц жигүүрийг нуухаа мартжээ. Шивэгчин хүүхэн уяан дээрх морийг очиж үзвэл түүний хоёр суган завсарт жигүүр дэрвэж байхыг олж үзээд тас хайчлаад хаячихжээ. Жигүүрийг нь хайчлахаар морь нь үхчихжээ. Намжил гэрээс гарч ирвэл морь нь үхсэн байжээ. Тэрээр сайн мориноос салсандаа ихэд гашуудан гашуудавч эр хүний дотор эмээлтэй хазаартай морь эргэлддэг болохоор үхсэн мориныхоо урт сайхан дэл сүүлийг хайчлан авч толгойлон утаслаж, нимгэн газрын арьснаас нь өвчин авч шир болгон нандигнаж, дараа нь банз модыг авдарлан, дархалж, өвчин авсан арьсаараа ширлэн, хүнгэнэн гарах дуу орохын уран ухааныг олоод уулын модноос огтолж урт сайхнаар засаж, түүний орой дээр ухаант мориныхоо толгойг сийлж мөнхлөв. 

Түүний доорд хоолойд чих хоёрыг зохиож түүнээс хялгасан утсаа хоёр эгнээ болгон зүүж унжуулаад авдрыг давуулан ёроолд нь бэхлэв. Бас харийн бургаас модны хоёр үзүүрийг хялгасан утсаар холбож нааш, цааш хөрөөдөх хөвч хийв. Хөвчөө нарсан модны давирхайгаар тослоход гарах дууны өнгө яруу бөгөөд олон янз болохыг мэдэв. Ийнхүү утастай хуурыг зохиогоод уран эгшигт аяыг оруулан, өөрийн сайн морины дурсгалд молор эрдэнэ, морин хуурыг үүсгэж түүндээ хайрт мориныхоо янцгаах дуу, үүрсэх авиа, унгалдах аяс, хатирах төвөргөөнийг оруулж сэтгэлийг баясгав. Түүнээс хойш урт аялгуут хуурдаж суух зуураа сайн морь нь санагдаж, сэтгэлийн гайхамшгийг төрүүлнэ. Ийнхүү морин хуур анх үүссэн гэдэг домог байдаг. 



第12课　Арван Хоёрдугаар Хичээл

12.2 Унших сэдэв

ЭХ ҮР

Энэ хорвоо мөнх бусыг санаж ээжийнхээ үгийг сонсож бай…

Нэг настай байхад чинь таныг өөрийн гараар хооллож ундлан, угааж цэвэрлэн бүхий л зүйлийг чинь хийсэн. Шөнөжин уйлж, нойрыг нь хугаслаж түүнд хариу барьсан. Хоёр настай байхад чинь танд алхахыг зааж өгсөн. Дуудахад нь зугтааж түүнд хариу барьсан. Гурван настай байхад чинь танд гараа гарган байж сайхан хоолнууд хийж өгсөн. Энгэр заам, ширээн доогуураа асган байж түүнд хариу барьсан. Дөрвөн настай байхад таны гарт чинь өнгө өнгийн харандаа бариулсан. Зураг зурж байна хэмээн гэрийн ханан дээгүүр сараачин түүнд хариу барьсан. Таван настай байхад тань таныг хамгийн хөөрхөн хувцаснуудаар гоёсон. Харсан шавар шавхай болгоноо туучиж түүнд хариу барьсан. Зургаан настай байхад тань, таныг сургуульд хүргэж өгсөн. Гудамжинд "Би сургуульд явахгүй ээ" хэмээн чарлан уйлж түүнд хариу барьсан. Долоон настай байхад тань, танд бөмбөг бэлэглэсэн. Хөршийн цонхыг хагалж түүнд хариу барьсан. Есөн настай байхад тань, танд төгөлдөр хуурын багш хөлсөлсөн. Нэг өдөр ч болов нотнуудаа цээжлэлгүйгээр түүнд хариу барьсан. Арван настай байхад тань, найзуудын төрсөн өдрүүдээс авахуулаад бүжгийн хичээл хүртэл бүх л газар таныг машинаар хүргэж өгсөн. Машинаас үсрэн буухдаа эргэж ч харалгүй гүйн түүнд хариу барьсан. 

Арван нэгэн настай байхад тань, таныг найзтай чинь цуг кинонд дагуулж явсан. "Та бидэнтэй битгий суу! Өөр газар суу" хэмээн ундууцаж түүнд хариу барьсан. Арван хоёр настай байхад тань, муу үлгэр дууриалтай зарим ТВ-ийн программуудыг үзэхийг хориглосон. Гадуур гарсан хойгуур нь бүгдийг нь үзэж түүнд хариу барьсан. Арван таван настай байхад тань, гадаад руу зуны амралтанд явуулсан. Нэг мөр ч захиа бичилгүйгээр түүнд хариу барьсан. Арван долоон настай байхад тань найз хөвгүүнтэйгээ үдэшлэгт явахыг тань зөвшөөрсөн. Нэг ч утасдалгүйгээр санааг нь зовоож түүнд хариу барьсан. Арван есөн настай байхад тань, сургуулийн чинь төлбөрийг төлсөн. Сургуулийн хотхонд машинаар хүргэж, ачаа тээшийг чинь зөөж өгсөн. Найзууддаа шоолуулахаас ичин сургуулийн үүднээс хурдхан явуулж түүнд хариу барьсан. 

Хорин нэгэн настай байхад тань ажил мэргэжил, карьерийн тань талаар зөвлөгөө өгөхийг хүссэн. "Би тань шиг болохыг хүсэхгшй байна" хэмээн ширвэж түүнд хариу барьсан. Хорин хоёр настайд чинь оюутны төгсөлтийн баярт ирж бахархалтайгаар таныг тэврэн үнссэн. Төгсөлтийн зугаалгын мөнгө нэхэж түүнд хариу барьсан. Хорин дөрвөн настайд тань, удаан хугацаагаар үерхэж байгаа найз залуутай чинь танилцахыг хүссэн. "Хэзээ танилцуулахаа би мэдье!" хэмээн аашилж түүнд хариу барьсан. Хорин таван насанд тань хуримын бүхий л зүйлийг таньд бэлдэн таны өмнөөс хамгийн их баярлаж догдолсон. Холоос хол нүүж түүнд хариу барьсан. 

Гучин насанд тань хүүхдийн асаргааны талаар танд зөвлөгөө өгч тусалсан. "Энэ хоцрогдсон аргуудыг одоо хэрэглэхээ боливол таарна" гэж мэдэмхийрэн түүнд хариу барьсан. Дөчин насанд тань тан руу залган ойр дотны нэгэн хамаатны тань төрсөн өдөр удахгүй болох гэж байгааг санүүлсан. "Ээж ээ хийх ажил их байна. Амжихгүй." хэмээн түүнд хариу барьсан. 

Тавин насанд тань хүндээр өвчлөн хэвтсэн. Хагас бүтэн сайнд түүн очиход тань маш их баярласан ч хөгшчүүдийг хүүхэд мэт аашилдгийг нь гайхан түүнд хариу барьсан. Гэтэн нэг л өдөр тэр хорвоогоос хальсан. Тэр мөчийг хүртэл түүнд зориулж хэлээгүй болон хийгээгүй бүхэн зүрхийг тань эмтлэн аянга мэт буусан…



第13课　Арван Гуравдугаар Хичээл

13.2 Унших сэдэв

ДҮГНЭЛТ ГАРГАХАД ЯАРААД ХЭРЭГГҮЙ

Нэгэн тосгоны өвгөн байжээ. Маш ядуу юм санж. Гэвч хаан хүртэл түүнд атаархдаг байжээ… Учир нь өвгөн үгээр хэлшгүй, үзгээр дүрслэшгүй тийм сайхан цагаан морьтой гэнээ. Хаан тэр морийг авахын тулд бүх хөрөнгийнхөө бараг талыг амласан боловч өвгөн огт халгаахгүй байлаа. "Энэ чинь морь биш, миний найз. Хүн найзаа зардаг юм уу!" гэдэг байв. 

Нэг өглөө бостол өвгөний өнөөх сайхан цагаан морь алга болсон байлаа. "Ээ азгүй зөрүүд хөгшин! Ийнхан морийг юу гэж зүгээр орхих вэ дээ! Хаанд л зарах байсан юм. Тэгсэн бол өдийд насаараа идээд барахгүй хөрөнгөтэй сууж байхгүй юү. Одоо морь ч үгүй, мөнгө ч үгүй хоцрох чинь энэ дээ" гэж тосгоныхон халаглацгааж байв. 

Өвгөн "Яарч дүгнэлт гаргаж болохгүй. Морь ердөө л алга болсон байна шүү дээ. Морь алга болсон нь үнэн боловч бусад нь та нарын тааж гаргасан дүгнэлт шүү дээ. Миний морины алга болсон нь үнэхээр азгүй явдал уу эсвэл аз завшаан уу гэдэг нь одоогийн байдлаар тодорхой биш байна шүү дээ. Энэ бол зөвхөн эхлэл. Дараа нь юу болохыг хэн ч мэдэхгүй шүү дээ." гэлээ. 

Тосгоныхон өвгөнийг шоолон инээлдэж, энэ өвгөн зөнөсөн байхаа гэцгээж байв. Гэтэл тун удалгүй 15 хоногийн дараа алга болсон морь эзэнгүй олон адуу дагуулсаар буцаж иржээ. Морийг хэн ч хулгайлаагүй байсан бөгөөд ууланд гарч зэрлэг адуун сүрэгтэй нийлээд тэднийг хураан дагуулан ирсэн байжээ. Тосгоныхон өвгөнөөс уучлалт гуйж "Таны зөв байжээ, морины алга болсон нь тийм ч муу зүйл биш, харин ч аз завшаантай хэрэг болсон байжээ. Одоо бүр сүрэг сайхан адуутай боллоо шүү дээ." гэцгээж байлаа. 

Харин өвгөн "За даа, та нар зөвхөн морь буцаж ирлээ гэж хэл. Цаашдаа юу болохыг хэн ч мэдэхгүй шүү дээ. Энэ бол бас л зөвхөн эхлэл. Зөвхөн эхний хуудсыг уншаад бүхэл бүтэн номын талаар дүгнэлт гаргаж болохгүй шүү дээ." гэв. Энэ удаа тосгоныхон өвгөнийг шоолж инээлдсэнгүй. Харин дотроо энэ өвгөн бага зэрэг хэнхэг юм гэж бодоцгоогоод өнгөрчээ. Энэ явдлаас долоо хоног ч өнгөрөөгүй байтал өвгөний ганц хүү зэрлэг адуунаас нэгийг сургах гэж байгаад унаж хүнд бэртжээ. 

Тосгоныхон энэ удаа "Ганц хүү чинь удаан хугацаагаар босч явж чадахгүй. Ингээд тахир дутуу ч болж магадгүй. Гэтэл танд өөр хэн ч байхгүй. Таныг одоо хэн асран халамжлах вэ? Та ч хэцүү байдалд орлоо доо." гэцгээлээ. Өвгөн "Та нар ямар сонин хүмүүс вэ. Яарч дүгнэлт гаргах өвчин туссан юм уу" гэж уцаарлав. "Миний хүүгийн хөл хугарсан. Тэгээд л боллоо. Амьдралд юу тохиолдохыг хэн ч мэдэхгүй. Одоо зөвхөн энэ л тодорхой байна. Өөр юу ч толорхой биш." гэлээ. Тун удалгүй хаанг улс руу харийн дайсан довтолж гэнэ. Хаан, эрхтэн бүтэн бүх эрчүүдийг цэргийн аибанд дууджээ. Тосгоныхон гашуудалд автацгаав. Учир нь энэ дайнд ялах магадлал тун бага байлаа. Дайнд явсан задуучууд нэг бол амь үрэгдэнэ, эсвэл олзлогдоно гэдгийг бүгд мэдэж байлаа. Тосгонынхон иөн л өвгөн дээр ирэн, "Та ч азтай юмаа. Таны хүү хөл нь хугарсан ч гэсэн дэргэд чинь байна. Харин бидийн хөвгүүд дайнаас эргэж ирэхгүй. Таны зөв байжээ. Хүүгийн хөл хугарсан нь үнэндээ бол азтай хэрэг байжээ." гэцгээв. 

Гэтэл өвгөл, "Миний хүүгийн хөл нь хугарч, та нарын хөвгүүдийн дайнд явсан үнэн. Харин аль нь үнэхээр сайн болохыг хэлэх нь дэндүү эрт байна. Яарч дүгнэлт гаргаад хэрэггүй гэж би та нарт хэлдэг шүү дээ." гэжээ. Шууд дүгнэлт гаргах нь толгой ажиллахыг зогсоодог. Дүгнэлт гаргасан бол ажиллахаа больж, тэр талаар бодохоо больдог. 



第14课　Арван Дөрөвдүгээр Хичээл

14.2 Унших сэдэв

ЧАМИН ӨЛГҮҮР

Хуучин дарга халагдаж шинэ дарга иржээ. Шинэ дарга тасалгааныхаа хогшлыг хуучнаас нь өөр маягтай засаж, хувцасны өлгүүрийг солихоор шийджээ. Тэр өлгүүр эрээн мяраан, эрэвгэр сэрэвгэр нь хэтэрхий, хийц байдал дэндүү чамин, суурь тэнцвэр муутай, хоёр пальто өлгөхөөр аягүй л бол савж унадаг байжээ. За тэгээд чамин өлгүүрийг агуулахад шилжүүлэв. 

Агуулахад хөл нь хугарсан сандал, өр нь цоорсон ширээ, будаг нь холцорсон шүүгээ, чийдэнгийн гоёмсог бүрхүүл, ширээний чулуун хэрэгсэл, эвдэрхий бандан, хэмхэрхий тантун… долоон жорын юм байна. Чамин өлгүүр агуулахад ороод бандан, тантун хоёрыг үзмэгц тас ширвэж, хэдэн жижиг ширээ, сандлыг нэг харснаа тоож дуугарсан ч үгүй. Харин данс бүртгэлд «хагас зөөлөвчтэй» гэж нэрлэдэг нэг сандалд зөвхөн толгой дохин мэндлэв. Тэгээд төө хэртэй зузаан зөөлөвч бүхий бандгар том сандлыг үзмэгц мэхэсхийн: 

- Амрыг айлтгая! Үгүй ээ ер та нар чинь энд шилжээд ирчихсэн юм уу? За тэгээд сонин юу байна. Хэ хэ хэ гэж сүйд майд болжээ. Гэвч бандгар сандал, чамин өлгүүрийг тоохгүй байдалтай яаралгүй толгой дохиод, 

- Таны хүсэж байгаа асуудлыг одоогоор хянаж үзэх бололцоо алга байна. Та дараа ир! гэв. 

"Энэ тэнгэр баганадсан горзгор чинь хэн гэгч вэ? Яасан ярвагар эд вэ! Мөн дэгжин хайрхан байна даа" гэж тэнд байсан ширээ сандлууд шивнэлдэж гарчээ. 

Чамин өлгүүр тэр шивнэлтийг сонсоод дотроо хорсон би гэдэг чинь хэн бэ?! Энэ муусайныг бодвол би даргын тасалгаанд олон жил ажиллаж олон даргын нүүр үзэхэд гологдоогүй явсан юм даа. Эд, миний хэн болохыг сайн мэдэх болно доо гайгүй! Үгүй ээ ер, намайг хатавчинд зогсож байхад энэ муу хугархай шүүр хоймор аваад, над зай тавьж өгөхгүй, тоох ч үгүй байх шив гэж бодоод, 

- Хүүе муу шүүрийн тамтаг аа! Чи юун хойморсог, новш вэ гэж хоолойгоо шахан өгүүлэв. Хугархай шүүр дээшээ өлийж хараад, 

- Тэмээ унасан, тэнгэр тулсан та чинь хэн гуай байна даа? Би ч яах вэ, аашныхаа мууд тамтаг болоогүй ажиллаж зүтгэж яваад хугарсан шүүр юм. Ажиллаж хөдөлж байхдаа хатавчны хогийг ч хамж хоймрын хогийг ч шүүрдэж явсан юм даа гэв. Чамин өлгүүр ярвайж тамшаалаад: 

- Үгүй ер ихээ эд байх нь байна шүү гэтэл хугархай шүүр: 

- Ихийг бодвол бага, багыг бодвол их гэдэг юм гэв. 

- Үгүй ер, бас цэцэн цэлмэг эд байх нь гэхэд

- Цэцэн цэлмэг нь биш ч гэсэн мод төмөр хоёрыг ялгадаг л юм даа. Та ч мод, би ч мод, хэрээ хэрээнийхээ харыг гайхав гэгчээр мод модондоо дээрэлхээд яах юм бэ дээ гэхэд тэнд байсан юмс инээцгээв. Чамин өлгүүр уурсаж, 

- Аа муусайныг бодвол би бол их юм үзэж нүд тайлсан өлгүүр шүү. Хуучин даргын халиу захтай пальтогоос аваад шляп, драпны саппыг харин нэг эдэлж үзлээ дээ. Даргын хамгийн тэргүүн зэргийн зочид эхлээд надтай золгож, буцахдаа заавал над мэнд хүргэдэг байсан юм шүү. 

Цэвэрлэгч нар намайг хамгийн цэвэр, хамгийн зөөлөн даавуугаар арчдаг байсан юм шүү. Эд хогшлын дансанд би хамгийн эхэнд биш боловч нэлээн дээгүүр бүртгэгдэж байсан юм шүү… гээд л илтгэж гарчээ. 

Өнөөх хугархай шүүр жуумалзаад өлгүүр гуайг үгийг тасалж: 

- Чамин өлгүүр гуай аа! Та даргыг байхад ч яах вэ халиу захтай пальтогий нь өмсөөд халбалзаж байсан юм байж, гэвч даргыг эзгүйд улаан нүцгэн, чармайн шалдан зогсож байсан биз дээ гэхэд тантун тачигнатал хөхөрч бүгдээрээ пижигнэтэл инээж агуулах дүүрэн айхтар чимээ гарчээ. Үүнээс хойш агуулах их л наргиан шуугиантай болж ганцхан чамин өлгүүр бусдыгаа огт тоохгүй, ташаагаа тулж хатавчинд зогссон хэвээр байжээ. 

Нэг өдөр аж ахуйн комендант хүрч ирээд чамин өлгүүр хугархай шүүр хоёрыг авч мужаанд аваачиж өгчээ. Мужаан юуны өмнө чамин өлгүүрийг барьж аваад эрвэгэр сэрвэгэрийг хөрөөдөж эхлэхэд чамин өлгүүр чарлаж орилж, 

- Муу хар хөрөө чи сайхан мэдээрэй, би чамайг бодвол даргын тасалгааны өлгүүр шүү! Хөрөө чи хариуцлагыг нь хүлээнэ шүү! гэж хар чадлаар хашгичиж бархирсан боловч хөрөө гуайд бахь гуай, харуул гуай нар туслаад чамин өлгүүрийг яах ийхийн завгүй задалж гол моды нь авч өнөөх шүүрийг ишилжээ. 

Шинээр ишилсэн шүүрийг агуулахад авчирсанд тэнд байсан эд юмс сонирхон шуугилдлаа. Чамин өлгүүр хугархай шүүр хоёр «гэрлэж» яв хийсэн сайн шүүр болсонд тэр юмс баяр хүргэж их амжилт, олон үр ачтай болоорой гэж ерөөцгөөжээ. Бий болсон цагаасаа хойш анх удаа бусдын талархал хүлээж байгаа чамин өлгүүрийн мод, за ер нь ажлыг хар бор гэж ялгах дээрэлхэх гэдэг чинь дэмий юм байна даа гэж бодсон гэнэ билээ. 



第15课　Арван Тавдугаар Хичээл

15.2 Унших сэдэв

ЁСТЫН ЁСЧ ГЭДЭГ НЬ

Өглөө 8 цаг нилээд өнгөрсөн үе байлаа. Гудамжинд ягаан пальтотой, саарал каракуль малгай дээгүүрээ эрээн алчуур боож хойш нь унжуулсан нэг эмэгтэй хүн явж байв. Тэр эмэгтэй хүн эүүн гартаа савтай сүүг барьж бас тэр талын сугандаа цаасанд боодолтой юм хавчуулж баруун гараар хоёр настай хүүг өргөжээ. Энэ хүүхнийг Пагма гэдэг ажээ. 

Энэ үед энд явж байсан нэгэн ажилтан бололтой хүн Пагмыг анхаарч түүний савтай сүүг авч нилээд дөхүүлж өгөөд зам салж нөгөө тийш эргэж явахдаа сүүгий нь Пагмад гардуулан өгч эелдгээр найр тавин ёслов. 

- Их баярлалаа гэж Пагма савтай сүүгээ аваад бүр гялайлаа гэж тэр ажилтанд дахин талархлаа илэрхийлэв. Энэ ажилтныг Ёст гэж нэрлэдэг юм байжээ. Ёст үнэхээр ёс журам боловсон заншлыг сайн мэддэг хүн байжээ. 

Ёст албан тасалгаандаа ирж нөхөдтэйгөө эелдгээр мэхэлзэн мэндэлж, гар барилцаад албан хэргээ үүсгэн явуулав. 

Хаалга тогшиж зөвшөөрөн аваад хар пальтотой, ногоон шляптай албанцар байрын нэг хүн орж ирж бүгдэд мэндлээд: 

- Эндэхийн нягтлан бодогчтой уулзахаар ирлээ гэв. 

- Эндэхийн ня-бо би байна. За, та ямар хэргээр ирэв? Та морилон суух ажаамуу! гэж Ёст найр тавин сандал заав. 

Тэр ажилтан: 

- Би танай ажилтан Цэндийн жирэмсний амралтын мөнгийг авах … гэтэл нь, 

Ёст: 

- Зүйтэй… юун сайн юм! Сайн хүн санаагаар гэгчээр. Та Цэндийн нөхөр үү? гэж асуув. 

- Тийм ээ! Би Цэндийн нөхөр гээд тэр хүн мөнгө авах баримт бичгийг гаргахад Ёст, шаламгайлан тосож аваад яаран цохов. 

※※※

Нэг өндөр настны цагаан сахалтай, толгой хаалгаар цухуйж

- Хүүхээ орж болох уу? гэв..//原文如此

- За, за гэж Ёст, уцаарлангуй хэлэв. 

Өвгөн орж ирээд мэнд мэдэж, 

- Нягтлан бодогч хаана суудаг юм бэ? Хүүхээ! гэв. Ёст дуугүй юм бичиж суув. 

- Хүүхээ нягтлан бодогч байна уу гээд өвгөн гараа чихэндээ барьж хариу хүлээв. Чимээ ч гарсангүй. Ханын том цагийн чаг-чаг гэхээс өөр юм сонссонгүй. Ёст бичгээ бичсээр л өвгөнийг анхаарах ч үгүй, өвгөн, хэд алхаж Ёстод оиртоод

- Хүүхээ! Өвгөн гуай нь чих хатуу юм даа. Эндэхийн нягтлан бодогч байгаа бол уу? гэж гуйсан, аргадсан байдлаар асуув. Ёст, бичихээ түр зогсон, алгуураар тэргүүнээ өргөж, өвгөнийг таашаахгүй хүйтнээр хараад, 

- Чи нягтлангаар яах нь вэ гэв. 

- Хүүхээ! Би нягтлантай уулзах хэрэгтэй юм… 

- Харин тэгээд нягтлангаар яах нь вэ гэж би, чамаас асууж байна шүү! гэж Ёст чангаар хэлэв. Өвгөн бүр сандарч, 

- Үгүй хүү минь би энд хэдэн цоож хийж өгсөн юм. Тэгээд түүнийхээ мөнгийг авах гэж ирсэн юм гэв. 

- Аль тэгээд өргөдөл чинь гэж Ёст, ёс муухантай зандрав. Өвгөн тэвдэж, өврөө уудлаад бичгийг гаргаж өгөв. Ёст бичгийг үзээд, 

- Энэ чинь биш байна гэж буцааж өгөв. Өвгөн өврөө дахин уудалж бас нэг бичгийг гаргаж өгөв. 

- Та ер нь бага шиг тоглоом хийгээрэй! Энэ чинь чиний биеийн эрүүд мэндийн тухай эмчийн акт байна гэж Ёст бичгийг өвгөн рүү шидэж, босон харайгаад хувцасны өлгүүр тийш очив. 

- Хүү минь өвгөн гуай нь нүд муу юм даа. Энэ бичгүүдээс мөнгө авах баримтыг минь олоод үз, хүү минь гээд өвгөн, өврөөсөө олон бичиг гаргав. 

Ёст дуугарсан ч үгүй, хувцаслаад тар түр гишгэсээр гарч одов. 

(Л.Бадарчийн зохиолоос товчлов.)
